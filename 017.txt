Intereā iuxtā Wisūram dīmissa manēbat
Pars exercituum rēgis, locus ipse vocātur
Hlidbekī, quō castrīs īdem sēdēre locātīs.
Sed male sēcūrōs rēs prōspera fēcerat illōs,
Quā rēx ūsus erat, cum cūnctīs hostibus esset
Terrōrī, iam tunc audente resistere nūllō.
Hinc erat in castrīs cautēla remissior illīs,
Ut possent nimia Saxonum fraude nocērī.
Sōl summō coelī prōnus vergēbat ab axe,
Et vespertīnās iam tendere coepit ad hōrās;
Tunc ut equīs quīdam dēferrent pābula longē,
Dē castrīs prius ēgressī pariter rediērunt.
Hīs sē Saxonum quoddam agmen,
Fingentum sēmet sociōs animōque fidēlēs.
Tum sē quisque novō blandē sociābat amīcō,
Hostīs quō saevus latuit sub nōmine tēctus.
Adhibitumque fidem verbīs fallācibus auget
Obsequium; cūnctī simul in commūne labōrant,
Pars subvectat onus viridis simul utrāque foenī.
