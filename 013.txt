Hesternō Dēsīderiūs diadēmate rēgnī
Flōruit, ēn hodiē est pauper, captīvus et exul.
Fīlius illīus, cognōmine dictus Adalgīs,
Cum Langōbardīs in eō spēs ampla manēret,
Diffīdēns rēbus patriae, sē contulit inde
Ad Cōnstantīnum, Grēcōrum scēptra regentem;
Ā quō patricius praeclārō mūnere factus,
Hoc in honōre suae permānsit ad ultima vītae.
Rēx autem Carolus veniēns, dum cognitus eius
Vēlōx adventus nec dum Saxōnibus esset,
Fēcerat, ut triplex exercitus in regiōnēs
Illōrum missus, multīs afflīgeret ipsōs
Caedibus ac praedīs, loca dēnique plūrima vastāns
Hinc est cum spoliīs victor regressus opīmīs.
