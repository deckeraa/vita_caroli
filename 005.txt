Hanc igitur Carolus statuit sibi subdere gentem.
Nec mora, cum tōtīs Francōrum vīribus ipsam
Aggressus, lātē ferrō vastāvit et ignī.
Castellum nātūrālī mūnīmine forte
Valdē, manū quoque firmātum, quod barbara lingua
Nōminat Eresburg, validō cum rōbore cēpit.
Gēns eadem coluit simulācrum, quod vocitābant
Irminsul, cuius similis factūra columne
Nōn operis parvī fuerat pariterque decōris.
Hoc rēx ēvertēns, mānsit tribus ipse diēbus
In castrīs iuxtā positīs, tum continuātō
Aestātis fervōre diū, caelōque serēnō
Ārdēbant agrī, nec in ipsīs fontibus hūmor
Ūllus erat, multō squālēbant pulvere rīvī.
