Sīc introgressī Francōrum castra dolōsī,
Quod vī nōn poterant, ēgērunt arte; sed ōlim
Est dictum 'Dolus an virtūs, quis in hoste requīrat?'
Dēpressōs somnō Francōs īnstanter adortī
Saxonēs, caedem nimiam fēcēre ferōcēs,
Dōnec discussō tandem torpōre sopōris,
Quīdam correptīs obstāre virīliter armīs
Coepērunt, pugnāque dehinc utcunque remōtā,
Scīlicet ex pactō, quod tunc angustia tālis
Dictābat, hostēs celerī rediēre recursū.
Hīs rēx audītīs illūc properāre satēgīt,
Atque satis vēlōx fugientum terga secūtus,
Prōstrāvit multōs auctōrēs crīminis huius.
Hinc ad Westfalhōs venit, statimque receptīs
Obsidibus, quōs trādiderant, abscesserat inde.
Ac suscēpit ovāns redeuntem Francia rēgem.
