Annō 776
Cumque domum rediēns prīnceps iter accelerāret,
Comperit Ausoniīs in partibus esse tirannum,
Nōmine Hrodgaudum, nova quī mōlīmina temptāns,
Nec, quem rēx illī dederat, contentus honōre,
Ītaliae lātum voluit sibi subdere rēgnum.
Quippe ducem comitemque Forōiulēnsibus ipsum
Cōnstituit Carolus, prīmō cum clāra triumphō
Dē Langobardīs victor vēxilla revēxit.
Huic nimis ingrātus dōnō male sollicitābat
Urbibus ex multīs populōs, ac fēcit ut ad sē
Dēficerent, iūstō Carolī sprētō dominātū.
Hōs ut comprimeret mōtus, nīl ipse morātus,
Strēnua quam celerī raptim vocat agmina iussū.
Cum quibus Ītaliam properāns, meritōque tyrannum
Interitū plectēns, urbēs servāre receptās
Francōrum comitēs, quōs ipse locābat in illīs,
Iussit, et ut vēnit, vēlōx sīc inde recessit.
