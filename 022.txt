Hic rūmor Carolī cum prīmum vēnit ad aurēs,
Conventum procerum fierī praecoepit in urbe
Wormacia, statuitque morās innectere nūllās,
Quīn lueret tantī sceleris gēns perfida poenās.
Ergō suīs exercitibus rēx undique lectīs,
Cōnātus celer hostīlēs praevertitur omnēs,
Temptāvēre quibus prīmō dēfendere sēsē.
Nam fontēs adiēns, ubi Lyppia nāscitur amnis,
Repperit ex ipsā numerōsās gente catervās
Illīc collēctās, humilēs veniamque precantēs,
Quod nōn servāssent annō prōmissa priōrī.
Cum vērō Carolus clēmēns ignōsceret illīs,
Complūrēs, dominō sē Chrīstō crēdere velle
Spondentēs simulācrōrumque relinquere cultūs,
Pūrgārī iussit sacrī baptismatis unda,
Servandeque iterum fideī prōmissa recēpit
Obsidibus firmāta datīs, quibus ipse volēbat.
Ēresburg iterum firmat mūnīmine fortī,
Et iuxtā fluvium quem Lyppia dīximus ante
Castellum condēns aliud, complēvit utrumque
Mīlitibus lectīs; tum Gallica rūrsus ad arva
Regrediēns, hiemis tempus trānsēgit in aulā,
Nōmen Heristallī dederat cui barbara lingua.
