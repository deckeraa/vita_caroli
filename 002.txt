Rēx autem Carolus celebrāvit in Attiniācō
Nātālem Dominī, nec nōn paschālia fēsta. 
Paulō Rōmānē dēfūnctō praesule sēdis,
Suscēpit post hunc Adriānus pontificātum.
Et rēx Wormatiam Carolus collēgit in urbem
Francōrum procerēs ad concilium generāle;
Cum quibus ut bellō Saxonēs aggrederētur
Dēcrēvit; quoniam Saxōnum proxima Francīs
Adiacet ad Boream tellūs, vix līmite certō
Dīvīsī gentis fīnēs utriusque cohaerent.
Que tum vīcīnae quō plūs regiōne fuēre,
Tantō sēiūnctās animīs discordia fēcit.
Fīnitimōs sed enim per agrōs utrimque solēbant
Assidue fierī cēdēs, incendia, praede.
Saxonum nātūra ferōx et pectora dūra,
Ferre iugum Chrīstī nec dum dignāta suāve,
Demonicō nimium fuerant errōre subācta.
