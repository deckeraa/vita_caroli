Atque suō statim rēgnō collēgit ab omnī
Rōboris inmēnsī variīs ex gentibus agmen.
Quod sēcum dūcēns, Genuam pervēnit in urbem,
Quam rapidō cursū Rhodanus praeterfluit amnīs;
Tum geminō Langōbardōs invādere bellō
Dēcrēvit, populumque suum dīvīsit, et ūnam
Cum duce Bernhardō partem praecēperat īre
Per montem Iovis -- id nōmen vetus indidit error --
At reliquam per Cīnisium rēx dūxerat ipse.
Trānscēnsīs igitur horrendīs Alpibus, īnstar
Turbinis Ausoniae duplex exercitus arva
Irruerat, lātē rēgnum vastāns opulentum.
