Tantō conciliō locus est ēlēctus agendō,
Quem Pathalbrunnon vocitant, quō habet ipsa
Gēns alium nātūrālī plūs nōbilitāte
Īnsignem, quī praecipuae redimītus abundat
Fontibus et nitidīs et plūribus, et trahit inde
Barbaricae nōmen linguae sermōne vetustum.
Tunc ibi vīlla fuit tantum, nunc pontificālis
Ecclēsiae cōnstrūcta nitet clārissima sēdēs.
Quō Carolus veniēns, collēctōs repperit omnēs
Paene ducēs, populumque simul, tōtumque senātum
Saxonum, nisi quod quīdam Widokindus abinde
Aufugit, rēgem veritus; nam cōnscius īdem
Audācis sibimet factī multīque reātūs,
Sifridum petiit Dānōrum scēptra regentem.
