Tum Sigiburg aliud multō cōnāmine castrum
Oppugnāre quidem studuit, nec vincere quīvit
Gēns eadem, cupiēns ab eā rēgis legiōnēs
Pellere; sed pugnae populus Saxōnicus īnstāns,
Ā tergō circumventus fuit atque fugātus,
Interius positīs simul ērumpentibus, atque
Incautōs plāgā facile sternentibus amplā.
Hic rūmor Carolī cum prīmum vēnit ad aurēs,
Conventum procerum fierī praecoepit in urbe
Wormacia, statuitque morās innectere nūllās,
Quīn lueret tantī sceleris gēns perfida poenās.
Ergō suīs exercitibus rēx undique lectīs,
Cōnātus celer hostīlēs praevertitur omnēs,
Temptāvēre quibus prīmō dēfendere sēsē.
