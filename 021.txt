Vix Alpīnārum nivium iuga proxima caelō
Illī trānsgressō trīstis fuit obvia fāma,
Ēresburg referēns urbem, quam coeperat ōlim
Mīlitibusque suīs mandāverat ipse tuendam,
Saxonēs expugnātam coepisse, suumque
Expulsum fore praesidium violenter ab illīs.
Tum Sigiburg aliud multō cōnāmine castrum
Oppugnāre quidem studuit, nec vincere quīvit
Gēns eadem, cupiēns ab eā rēgis legiōnēs
Pellere; sed pugnae populus Saxōnicus īnstāns,
Ā tergō circumventus fuit atque fugātus,
Interius positīs simul ērumpentibus, atque
Incautōs plāgā facile sternentibus amplā.
