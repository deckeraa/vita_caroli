Cui iuxtā montem quī Brunesberg vocitātur,
Obvia magna fuit cupiēns obsistere turbā,
Nē fluvium trānsīret, et hōc cōnāmine cassō.
Fugit enim prīmō statim certāmine pulsa,
Innumerōsque diē ferrum prōstrāverat illō.
Inde movēns Carolus regiōnēs venit ad illās,
Quās Osterliudī retinent, sēditque locātīs
Ad fluvium castrīs, quī nunc Ovaccra vocātur.
Tunc illī quīdam, quī dē prīmōribus eius
Gentis erat, supplex occurrit nōmine Hessī;
Partīs et illīus pariter plēbs obvia tōta
Vēnerat, obsidibusque datīs quōs iusserat ipse,
Sē servāre fidem rēgī per maxima spondent
Iūrāmenta. Quibus cūnctīs hoc ōrdine gestīs,
In pāgum rediit, quem dīcunt nōmine Bukkī.
Illīc occurrere ducēs simul Angariōrum
Cum populō, similīque modo rēgālibus omnēs
Dum pārent iussīs, iūrāmentīsque fidēlēs
Sē fore cōnfirmant, reditum parat īlicō victor.
