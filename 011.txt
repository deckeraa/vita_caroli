Annō 774.
Tālēs Ītalicīs dum rēs agerentur in hōrīs,
Saxonēs sibi contiguōs invādere fīnēs
Ausī Francōrum, pāgum quī dīcitur Hassī
Praedantur, flammīsque simul populantur et armīs.
Quōs animāvit ad hōc longinqua profectiō rēgis,
Crēdentēs ulcīscendī sibi tunc fore tempus
Damna, prius per eum que maxima sustinuēre.
Quī tamen usque locum quī Frideshlar vocitātur
Prōgressī, quandam cupiērunt trādere flammīs
Ecclēsiam, quam sacrāvit Bonifacius illīc
Martir et antistes Chrīstō dīlēctus in aevum.
Hoc frūstrā nīsōs facinus complēre nefandum,
Invāsit subitō terror dīvīnitus ingēns,
Atque fugā turpī trepidōs repedāre coēgit
Ad patriam, quōs nōn hostēs, nōn arma fugārunt.

