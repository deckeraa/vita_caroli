Annō 774.
Tālēs Ītalicīs dum rēs agerentur in hōrīs,
Saxonēs sibi contiguōs invādere fīnēs
Ausī Francōrum, pāgum quī dīcitur Hassī
Praedantur, flammīsque simul populantur et armīs.
Quōs animāvit ad hōc longinqua profectio rēgis,
Crēdentēs ulciscendī sībī tunc fore tempus
Damna, prius per eum que maxima sustinuēre.
Quī tamen usque locum quī Frīdēshlar vocitātur
Prōgressī, quandam cupiērunt trādere flammīs
Ecclesiam, quam sacrāvit Bonifacius illīc
Martir et antistes Chrīstō dīlēctus in aevum.
Hoc frūstrā nīsōs facinus complēre nefandum,
Invāsit subitō terror dīvīnitus ingēns,
Atque fugā turpī trepidōs repedāre coēgit
Ad patriam, quōs nōn hostēs, nōn arma fugārunt.

