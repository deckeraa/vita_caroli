Hīc igitur Petrus Rōmā dīrēctus ab urbe,
Per mare Massiliam petiit, longumque deinde
Pre terrēnum iter, in vīllā Theodōne vocāta
Īnsignis Carolī pietātem rēgis adīvit,
Ōrāns dēvōtē satis, ut dēfendere vellet
Ecclēsiam Petrī, summus quī claviger aulae
Illī celēstis dare praemia maxima posset;
Nec nōn pontificis succurreret ānxietātī,
Rōmānīque simul populī mala plūrima passī,
Cui lībertātis iam spēs, vītaeque tenendae
Ūnica post Dominum, tantum restāret in illō.
Tālibus audītis, causam rēx prōtinus omnem
Sollicitō volvēns animō, satis affore iūstum
Perpendit, grātumque Deō, dēfēnsor ut ipse
Sēdīs apostolicae tōtīs prō vīribus esset.
