Annō 775.
Rēx hiemis tempus dūcēns in Cārisiācō,
Nōmine quō quēdam rēgālis vīlla vocātur,
Illūc Francōrum procerēs tōtumque senātum
Convocat, ac multum tractāns dē rēbus agendīs,
Et variīs, quibus indiguit rēs pūblica, cūrīs,
Inprīmīs hoc cōnsilium perhibētur inīsse,
Ut iūgiter bellum Saxonibus ingererētur,
Quōs expertus erat fideī vel foederis omnis
Immemorēs, nunquam sub pāce quiēscere velle.
Hinc statuit, requiēs illīs ut nūlla darētur,
Dōnec gentīlī rītū cultūque relictō,
Christicolē fierent, aut dēlērentur in aevum
Ō pietās benedicta Deī, quae vult genus omne
Hūmānum fierī salvum, quia nōverat huius
Nōn aliter gentīs mollīrī pectora posse,
Disceret ut cervīx reflectere dūra rigōrem
Ingenitum, mītīque iugō sē subdere Chrīstī.
